### Grupy

Wspominaliśmy, że elementy takie, jak nawigacja, header, logo, stopka strony… powinniśmy umieścić w `layout.tsx`. Ma to sens, ale co jeśli teraz zechcemy stworzyć podstronę, która tych elementów mieć nie będzie? Na myśl mogą przychodzić dwa rozwiązania:

1. Usunąć te elementy z layoutu i skopiować tylko do tych stron, które ich potrzebują.
2. Dodać jakąś konstrukcję warunkową, która schowa te elementy na wybranych podstronach.

Naszym zdaniem żadna z tych opcji nie brzmi zbyt przekonywająco. Kończymy z duplikacją kodu lub skomplikowaną logiką. Czy jest lepsze wyjście?

Next.js pozwala na tworzenie group route'ów, które ten problem rozwiązują. Grupa to specjalnie nazwany folder – w nawiasach okrągłych `(` i `)`. Nie wpływa on on ścieżkę w adresie, ale pozwala na zagnieżdżenie dodatkowego layoutu. Przykładowo:

![](https://static.lms.hyperfunctor.com/nextjsmasters/2/groups.png)

W tym przypadku stworzyliśmy dwie grupy: `(with-navigation)` i `(static-content)`. Plik `src/app/(with-navigation)/layout.tsx` może zawierać nawigację i stopkę, a `src/app/(static-content)/layout.tsx` nie. Dodanie grup wpływa jedynie na strukturę HTML strony, ale nie zmienia ścieżek – więc nadal mamy `/`, `/dashboard` i `/privacy-policy`.

Nazwy `static-content` i `with-navigation` nie mają znaczenia dla działania aplikacji – powinny być zrozumiałe i mieć sens przede wszystkim dla Ciebie.

Warto zwrócić uwagę na jeden mały haczyk: grupowanie route'ów pozwala Ci na stworzenie dwóch plików, które powinny być dostępne pod tym samym adresem… konflikt! Przykładowo, dodajmy `(static-content)/test/page.tsx` oraz `(with-navigation)/test/page.tsx`. Teraz, gdy otworzysz [https://localhost:3000/test](https://localhost:3000/test), która z tych dwóch stron zostanie wyświetlona? Z naszych testów wynika, że [nie jest to do końca deterministyczne](https://github.com/vercel/next.js/issues/51345). Trzeba zwrócić uwagę, aby nie popełnić tego błędu!