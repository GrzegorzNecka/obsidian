## Wprowadzenie

W pierwszym module kursu **Opanuj Frontend** poznałeś kluczowe wzorce i dobre praktyki rozwijania aplikacji frontendowych. Wiesz, czym różni się stan lokalny od globalnego, jak pobieranie danych z serwera wpływa na działanie aplikacji, znasz techniki obsługi błędów, a także potrafisz optymalizować interfejsy użytkownika korzystające z popularnych frameworków. Czy nasz kurs nie mógłby się zakończyć w tym miejscu?

Okazuje się, że pisanie kodu (w rozumieniu - budowanie ficzerów) to początek długiej drogi w kierunku rozwoju skalowalnych aplikacji wysokiej jakości. Jak pokazuje praktyka, sam kod aplikacji oraz ręczne weryfikowanie realizowanych zadań nie wystarczy, żeby w trakcie tworzenia naprawdę dużych projektów uniknąć błędów i incydentów na produkcji.

Właśnie dlatego postanowiliśmy, że cały drugi moduł kursu poświęcimy tematyce **Inżynierii Jakości.** W tym tygodniu poznasz zestaw użytecznych narzędzi i metod zwiększania niezawodności twoich aplikacji frontendowych.

**W tym module dowiesz się:**

- Jak podnosić jakość frontendu, minimalizując przy okazji liczbę bugów
- Jakie narzędzia wykorzystywać w testowaniu
- Czym różnią się poszczególne rodzaje testów
- Jak sprawić, żeby testowanie nie powodowało bólu głowy
- Jakie praktyki zespołowe wpływają na podnoszenie jakości projektu

Zaczynamy klasycznie - od **testowania**. Oto kilka powszechnych opinii na ten temat:

- Testowanie jest trudne
- Testowanie nie dodaje wartości biznesowej
- Testowanie to pierwszy kandydat do oszczędzania czasu
- Na frontendzie w zasadzie nie ma czego testować
- Estymowanie zadań nie może zawierać czasu na testy

Właśnie z takich powodów wielu programistów nigdy nie decyduje się na pisanie testów.

Czy można rozwijać aplikacje bez pisania testów? Szczerze mówiąc - tak, jest to jak najbardziej możliwe. Kompilator, przeglądarka ani środowisko programistyczne nie potrzebują testów do uruchomienia kodu twojej aplikacji. Co więcej, testy to kod, którego na frontendzie powinniśmy się pozbyć (lub zignorować) budując finalną wersję aplikacji. Nie chcemy przecież wysyłać zbędnych kilobajtów do przeglądarki.

Niestety, na tym etapie zatrzymuje się wielu programistów, którzy nie mieli okazji pracować w środowisku o wyższych standardach, albo którzy wierzą po prostu w powszechne opinie na temat testowania i nie podważają ich sensu.

W praktyce, rozwijanie aplikacji bez rozwijania testów jest jak najbardziej możliwe, ale jest też koszmarnie trudne - szczególnie programując zespołowo i utrzymując projekty przez więcej niż kilka tygodni. Zobaczmy więc, jak realnie wygląda testowanie kodu frontendowego i jakimi narzędziami ten cel osiągniemy.

## Testowanie oprogramowania

**Czym właściwie jest testowanie?** ==To rozwijanie kodu weryfikującego poprawne działanie twojej aplikacji==.

Choć testowanie manualne jest ważnym elementem zapewnienia jakości, jego koszty mogą szybko rosnąć wraz z rozwojem projektu i jego złożoności. Każdy nowy ficzer wymaga dodatkowych zasobów na testy, co spowalnia rozwój całego przedsięwzięcia. Automatyzacja testów może znacznie zmniejszyć te koszty i przyspieszyć proces wdrażania nowych funkcji.

Tak jak w przypadku testów bezpieczeństwa samochodu czy projektu budynku, tak w przypadku oprogramowania, w całym procesie spotkamy się z wieloma podejściami do tego zadania. Możemy tworzyć testy mniejsze i większe, testy świadome interfejsu użytkownika lub zupełnie go ignorujące, testy izolowane oraz takie, które sprawdzają rzeczywiste elementy naszej aplikacji, testy skupione na konkretnym frameworku lub takie, które od tego frameworka świadomie oddzielamy, testy umieszczone obok konkretnych funkcji i modułów, albo rozwijane w niezależnej lokalizacji.

Programiści od dekad próbują zbudować idealną metaforę oddającą relacje pomiędzy poszczególnymi rodzajami testów oraz ich właściwymi proporcjami. Być może słyszałeś o **piramidzie testów,** która pokazuje przykładową relację pomiędzy testami jednostkowymi (najwięcej), integracyjnymi (nieco mniej) oraz end-to-end (zdecydowanie najmniej). Dlaczego układają się one w kształt piramidy?

Każdy rodzaj testów można rozpatrywać w co najmniej dwóch wymiarach - szybkości i niezawodności działania, oraz wpływu na całościowe zapewnianie jakości w obrębie aplikacji. Piramida testów pokazuje jak wyglądają typowe proporcje pomiędzy poszczególnymi rodzajami testów, co bezpośrednio wynika z tego, jak w każdej warstwie wyglądają wspomniane kwestie niezawodności i łatwości obsługi.

Idąc w gorę piramidy:
![[Pasted image 20250311123329.png]]

**Testy jednostkowe** - ==Testy jednostkowe skupiają się na najmniejszych _testowalnych_ częściach aplikacji, takich jak funkcje, metody lub komponenty==. ==Testują one pojedyncze "jednostki" kodu w izolacji od reszty systemu i jego zależności==. Pomagają one szybko identyfikować i naprawiać błędy na bardzo wczesnym etapie cyklu życia oprogramowania. Zwykle na przekroju całego projektu ==jest ich najwięcej i są najbardziej stabilne w porównaniu do innych typów testów==.

**Testy integracyjne** - Testy integracyjne ==koncentrują się na interakcjach między różnymi jednostkami kodu lub komponentami aplikacji==. Celem jest sprawdzenie, jak te różne części ze sobą współpracują. ==Testy te sprawdzają przepływ danych, obsługę zależności oraz poprawność komunikacji między różnymi częściami systemu. Na tym poziomie możemy świadomie odcinać się od zewnętrznych zależności wstawiając w ich miejsce skonfigurowane przez nas “zaślepki”. Cechują się mniejszą odpornością na zmiany na przekroju całego projektu niż testy jednostkowe.

**Testy end-to-end (e2e)** - Ten rodzaj testów daje nam najbliższe wyobrażenie o jakości naszej aplikacji z punktu widzenia użytkownika. Na tym poziomie testy nie widzą poszczególnych zmiennych, funkcji a nawet całych serwisów, ale poruszają się po aplikacji symulując zewnętrznego “aktora”. Niestety, ten rodzaj testów jest też najbardziej niestabilny i zależny od czynników zarówno wewnętrznych (spójność aplikacji z obecną wersją testów e2e) jak i zewnętrznych (przekrojowa dostępność wszystkich warstw aplikacji, synchronizacja różnych wersji API i klientów, czy nawet obciążenie środowiska testowego).

W skrócie - ==testy jednostkowe rozwija się najłatwiej, ale ich działanie nie zawsze gwarantuje wysoką jakość dla użytkownika końcowego. Testy e2e są najbliższe perspektywie użytkownika, za to ich stabilność i niezawodność często generują wysokie koszta dla programistów==.

W tej lekcji nauczysz się testowania jednostkowego, oraz szczególnego wariantu unit testów, czyli testów komponentów. Naukę rozpoczniemy od uniwersalnych porad dotyczących samej praktyki testowania, a następnie przejdziemy do nauki narzędzia **Vitest**, które pomoże nam testować elementy frontendu.

## “Jakoś to będzie” - i dlaczego nie?

Czasami na konferencjach i wydarzeniach branżowych można spotkać się z opinią, że gdyby lekarze i inżynierowie budownictwa podchodzili do swojego zawodu tak jak programiści, to prawdopodobnie zaczęlibyśmy się leczyć i budować domy samemu. Skąd taka opinia?

W świecie programowania wciąż niestety spotykamy się z podejściem "jakoś to będzie", które opiera się na przekonaniu, że jeśli odpowiednio szybko wdrażamy nowe wersje aplikacji, to bugi na produkcji możemy ignorować. Takie podejście prowadzi do wielu problemów, które mogą znacząco wpłynąć na odbiór projektu przez użytkowników, renomę firmy, a także na efektywność i jakość procesu rozwoju oprogramowania.

W dzisiejszych czasach (wiecznego pośpiechu i ograniczonej uwagi) użytkownicy szybko tracą zaufanie do produktów, które nie działają prawidłowo. Błędy i usterki mogą prowadzić do frustracji, negatywnych opinii, a finalnie do utraty pieniędzy.

Błędy w kodzie nie tylko wpływają negatywnie na użytkowników, ale także mogą znacząco spowalniać proces rozwoju nowych funkcji. Zespoły programistyczne, które muszą ciągle naprawiać stare błędy, mają mniej czasu na pracę nad nowymi projektami. To tworzy błędne koło, w którym czas i zasoby są marnowane na rozwiązywanie problemów, które można było zauważyć poprzez wcześniejsze rozwijanie testów. W środowiskach, gdzie testowanie nie jest priorytetem, często dochodzi do tzw. **regresji**, czyli sytuacji, gdy poprawki lub nowe funkcje **psują wcześniej działający kod**. Regresje są szczególnie frustrujące, ponieważ wymagają powrotu do problemów, które teoretycznie zostały już rozwiązane.

Właśnie dlatego ignorowanie testowania jest często postrzegane **jako nieprofesjonalne podejście do zawodu programisty**. Testy są fundamentem dobrych praktyk inżynieryjnych i rozwiązaniem problemu zapewnienia jakości kodu. Profesjonalni programiści rozumieją wartość testów i integrują je jako integralną część procesu tworzenia oprogramowania.