## **Wprowadzenie**

W poprzednich lekcjach:

- poznałeś wzorce i dobre praktyki rozwijania kodu na frontendzie
- poznałeś sposoby na zarządzanie stanem aplikacji w kontrolowany sposób
- poznałeś techniki skutecznej komunikacji http
    

Chociaż każda z tych lekcji wpływała pośrednio na końcową jakość aplikacji (o czym szerzej w drugim module), to do tej pory przede wszystkim skupialiśmy się na inżynieryjnej stronie rozwijania naszych projektów. Warto jednak pamiętać, że z perspektywy odbiorcy naszej pracy, stosowanie (lub nie) konkretnego wzorca projektowego, języka programowania czy biblioteki jest drugorzędne.

Dlatego właśnie w tej lekcji idziemy krok dalej, poznając metody i techniki budowania aplikacji przyjaznych użytkownikowi końcowemu. Poznamy obiektywne i subiektywne sposoby oceny jakości aplikacji, zobaczymy jakie anty-wzorce pojawiają się w aplikacjach client-side, a następnie nauczymy się zarządzania często pojawiającymi się problemami.

Ta wiedza pozwoli ci bardziej świadomie wdrażać wszystkie porady przedstawione w pierwszym module kursu Opanuj Frontend: AI Edition.

## Ocena jakości aplikacji

Oceniając jakość aplikacji musimy brać pod uwagę zarówno obiektywne metryki i narzędzia oceniające tworzony produkt, jak i subiektywne wrażenia użytkowników, którzy zdecydowanie nie chcą wchodzić w rolę testerów.
### Doświadczenia osobiste

W czasach, kiedy każdy z nas jest podłączony do internetu całą dobę, a nasze smartfony i komputery pozwalają nieustannie zmieniać i testować nowe aplikacje, jakość tworzonych przez programistów rozwiązań jest poddawana nieustannej próbie.

Żeby przekonać się jak bardzo wymagający stali się użytkownicy, wystarczy tylko odwiedzić miejsca takie jak sklep Google Play czy App Store i poczytać recenzje publikowanych tam nowości. Jeśli aplikacja ładuje się zbyt wolno, stan użytkownika nie jest przechowywany w poprawny sposób, a nawigacje i zmiany widoków zajmują długie minuty, użytkownicy natychmiast porzucą nasze rozwiązanie w poszukiwaniu lepszych alternatyw.

> Wg badań firmy Google z 2016r., aż 53% wizyt jest porzucanych jeśli strona na urządzeniu mobilnym ładuje się **dłużej niż 3 sekundy**. Jeśli ładowanie zajmuje aż 10 sekund, szansa porzucenia wizyty wzrasta o 123% - [źródło](https://www.thinkwithgoogle.com/consumer-insights/consumer-trends/mobile-site-load-time-statistics/) / [źródło](https://www.thinkwithgoogle.com/marketing-strategies/app-and-mobile/mobile-page-speed-new-industry-benchmarks/)
![[image 6.webp]]
W kontekście aplikacji frontendowych, na tzw. “**perceived performance**”, czyli subiektywnie odczuwaną wydajność i jakość aplikacji, może wpływać m.in.:

- **obsługa stanów ładowania aplikacji** (czy użytkownik wie co właściwie się dzieje?)
- **obsługa błędów w aplikacji** (czy użytkownik może ponowić akcję?)
- **obsługa pogorszonego połączenia z internetem i trybu offline** (czy dane pozostają na ekranie?)
- **obsługa dużych i małych zbiorów danych** (czy lista z tysiącami elementów zamraża interfejs?)
- **feedback aplikacji do akcji użytkownika** (czy użytkownik wie o poprawnie wykonanej akcji?)
- **szybkość ładowania zasobów takich jak obrazki i pliki** (czy użytkownik traci pakiet danych?)
- **przewidywalne zachowanie interfejsu użytkownika** (czy elementy pozostają na swoim miejscu?)

Wszystkie te czynniki wpływają na to, jakie skojarzenia ma użytkownik myśląc o naszej aplikacji. Jeśli będą to skojarzenia pozytywne, możemy się spodziewać dalszego polecania i rekomendacji. Jeśli będą to skojarzenia negatywne, to spadek aktywności szybko pokaże nam monitoring, a o konsekwencjach poinformuje szef albo dział finansów.

Na potrzeby tej lekcji przygotowaliśmy aplikację, którą postaramy się zoptymalizować wdrażając konkretne metody i narzędzia poprawiające doświadczenia użytkownika.

Zobacz, jak wygląda jej stan początkowy: film

Główne problemy, które można zauważyć na pierwszy rzut oka, to:

- długi czas ładowania komponentów
- długi czas ładowania danych (artykułów, komentarzy, autorów)
- długi czas oczekiwania na akcje użytkownika (zapis komentarza)
- brak informacji zwrotnej dla użytkownika (zarówno w trakcie ładowania i zapisywania danych)

Zanim przejdziemy do rozwiązywania tych problemów, zobaczmy jeszcze, jakie narzędzia mogą nam pomóc ocenić stan naszej aplikacji w bardziej obiektywny sposób.

### Obiektywne metryki

Obecnie najpopularniejszymi metrykami, względem których możemy porównywać jakość stron i aplikacji internetowych, są wskaźniki **Web Vitals** rozwijane przez Google.

> Web Vitals - an initiative to provide unified guidance for quality signals that are essential to delivering a great user experience on the web. - [źródło](https://web.dev/explore/learn-core-web-vitals)

Google zaznacza, że Web Vitals to wskaźniki, które będą ewoluować wraz z tym, jak zmienia się nasz sposób korzystania z internetu i aplikacji webowych. Mają one również promować dobre praktyki budowania interfejsów użytkownika pod kątem użytkownika końcowego, a nie technicznych statystyk pokroju szybkości odpowiedzi z backendu lub ilości bajtów, które pobiera przeglądarka.

Na dzisiaj (do 12 marca 2024r.) w skład tzw. Core Web Vitals wchodzą trzy metryki:

[**Largest Contentful Paint (LCP)**](https://web.dev/articles/lcp): to ==**metryka skupiona na pomiarze odczuwalnej szybkości ładowania strony internetowej, mierzona do czasu pojawienia się na ekranie najważniejszej treści dla użytkownika.**== Czym jest ta najważniejsza treść? Dla ułatwienia pomiarów, za referencję przyjmuje się największy element interaktywny (img, image, video) lub blok tekstu, który wyświetla przeglądarka w trakcie wejścia na stronę po raz pierwszy.

Wartość docelowa dla LCP to czas poniżej 2.5 sekundy, powyżej 4s strona uważana jest za zbyt wolną.

Pamiętaj, że LCP nie oznacza wprost “pełnego załadowania się strony”, co dobrze pokazuje zestaw screenshotów ze strony web.dev (poniżej). Za element istotny dla LCP uznaje się największy blok tekstu, który jest widoczny na początkowych etapach ładowania strony. Mniejsze elementy nie wpływają na tę metrykę:

[(źródło)](https://web.dev/articles/lcp)

[**Cumulative Layout Shift (CLS)**](https://web.dev/articles/cls): to metryka ==**określająca stabilność layoutu stron i aplikacji internetowych.**== Stabilność określa się mierząc zachowanie poszczególnych elementów na stronie oraz wpływ ich ładowania na całościowy wygląd strony internetowej. **Ma ona zapobiec umieszczaniu na stronie niekontrolowanych, dynamicznie zmieniających rozmiar fontów, widgetów i wszystkich innych osadzanych elementów**, które w trakcie ładowania wpływają na sąsiednie fragmenty DOM. Z jej mierzenia wyklucza się akcje zainicjowane przez użytkownika (tutaj interaktywność jest oczekiwana i zrozumiała).

Szczegółowy algorytm pomiaru CLS znajdziesz [w tym miejscu](https://web.dev/articles/cls).

[(źródło)](https://web.dev/articles/cls)

Relatywna wartość docelowa dla CLS to poniżej 0.1, a powyżej 0.25 interfejs uważany jest za niestabilny.

[**First Input Delay (FID)**](https://web.dev/articles/fid): ta metryka określa czas, jaki upływa od pierwszej interakcji użytkownika ze stroną (kliknięcie w link, przycisk, wysłanie formularza), do czasu obsługi zdarzenia przez przeglądarkę. Mierzenie FID ma pomóc optymalizować interfejs i umożliwiać jak najszybszą interakcję użytkownika z tym, co zobaczył na ekranie. Negatywny wpływ na FID może mieć ładowanie i procesowanie dużego fragmentu kodu JavaScript, co blokuje główny wątek przeglądarki do czasu zinterpretowania całej treści.

Wartość docelowa dla FID to czas poniżej 100ms, powyżej 300ms aplikacja uważana jest za zbyt wolną.

**Ważne - od 12 marca 2024r. metryka FID zostanie zamieniona przez INP:**

[Interaction to Next Paint (INP)](https://web.dev/articles/inp): INP to metryka, która w założeniu ma lepiej oddawać tę część audytu, która wcześniej była mierzona przez FID. O ile FID skupiał się na czasie obsługi pierwszej interakcji ze stroną i głównie dotyczył etapu ładowania aplikacji, INP będzie mierzone na przekroju całej historii aktywności użytkownika ze stroną - już po tym, jak została załadowana. A co właściwie będzie mierzone? Czas od [interakcji użytkownika](https://web.dev/articles/inp#whats_in_an_interaction) do odmalowania interfejsu (tzw. render). Negatywny wpływ na INP może mieć złożony kod JavaScript i wykonywanie operacji obciążających zasoby użytkownika w przeglądarce.

[(źródło)](https://web.dev/articles/inp)

Wartość docelowa dla INP to czas poniżej 200ms, powyżej 500ms aplikacja uważana jest za zbyt wolną.

### **Pomiar metryk Web Vitals w przeglądarce**

W narzędziach developerskich przeglądarki Chrome masz możliwość wykonania audytu pod kątem Core Web Vitals:

(Na powyższym filmie pomiar metryk realizujemy w trybie developerskim. W praktyce taki audyt warto przeprowadzić na produkcji, z ostatecznym zestawem tego, co ląduje w przeglądarce użytkownika.)

Audyt online zrealizujesz na stronie [PageSpeed Insights](https://pagespeed.web.dev/).